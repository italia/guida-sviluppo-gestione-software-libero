I vantaggi del modello open source
==================================

L’open source offre un modello di sviluppo alternativo e spesso migliore
rispetto al software proprietario, sia per le organizzazioni pubbliche
che per le società private. L’uso dell’open source aumenta il controllo
sulla propria possibilità di operare, la qualità delle soluzioni, e
può essere un volano per aumentare le possibilità di business.

Progettato sin dall'inizio per essere aperto, adattabile e per garantire
la portabilità dei dati, il software può essere sviluppato da personale
interno all’amministrazione o da fornitori esterni. Il modello *open
source* permette alla pubblica amministrazione di cambiare fornitore, se
necessario, senza dover ricominciare il processo di sviluppo dal
principio. **Aumenta quindi le opportunità di apprendimento e controllo
pubblici**, consentendo la collaborazione su moduli funzionali più
piccoli e, in tal modo, facilitando l'offerta pubblica per le piccole e
medie imprese del territorio. Le pubbliche amministrazioni possono
utilizzare i propri processi di acquisto del software per **stimolare
l'innovazione e la concorrenza** nella loro economia locale.

L’adozione dell'\ *open source* può quindi essere vista come **un
investimento che porta alla crescita economica del sistema Paese**: nel
tempo saranno sempre più richiesti nuovi fornitori a causa della
crescente domanda di tecnologia.

Il software *open source* può essere utilizzato e sviluppato da team di
sviluppo interni permanenti, appaltatori o fornitori in outsourcing.
Inoltre, i fornitori delle organizzazioni pubbliche possono includere
l’open source nelle loro offerte.

Nella quasi totalità delle situazioni quando si progetta un nuovo servizio
digitale si possono usare almeno in parte codice o componenti
*open source* già pronti, o ci si può basare su di essi in modo importante.

È dunque utile specificare in fase di definizione di progetti digitali
non solo che i nuovi sviluppi dovranno essere rilasciati con licenza aperta,
così come richiesto dal CAD, ma anche che la soluzione dovrà basarsi
unicamente o quanto più possibile su componenti *open source*.
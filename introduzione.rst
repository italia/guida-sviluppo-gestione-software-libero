**Introduzione**
================

`Developers Italia <https://developers.italia.it>`__ è il punto di
riferimento per lo sviluppo dei servizi pubblici italiani. Vogliamo
aiutare a costruire una Pubblica Amministrazione digitale collaborativa
e indipendente, che aiuti il Paese a generare innovazione e che possa
concentrarsi sull'erogare servizi ai cittadini grazie a soluzioni
software sicure, riutilizzabili e tecnologicamente eccellenti. Mettiamo
a disposizione strumenti tecnici, software, librerie, occasioni di
incontro, forum di discussione, eventi di formazione e molto altro
ancora per aiutare chi "fa" la trasformazione digitale della Pubblica
Amministrazione a fare di più, meglio e con meno costi. Molti di questi
strumenti sono offerti in collaborazione con `Designers
Italia <https://designers.italia.it/>`__, che mira ad essere l’anello di
congiunzione tra tutti gli attori coinvolti nella trasformazione
digitale di servizi delle Pubbliche Amministrazioni italiane e
diffondere buone pratiche di progettazione e un approccio virtuoso per
la realizzazione di servizi pubblici a misura di cittadino.

Cos’è la guida allo sviluppo e alla gestione di software libero
---------------------------------------------------------------

Questa guida è una raccolta di buone pratiche utili a **supportare le
organizzazioni pubbliche nello sviluppo e nella gestione del software**
e delle politiche ad esso connesse. Chiunque sviluppi o gestisca
software per scopi pubblici può usare questo documento per realizzare
**servizi pubblici di alta qualità** a un costo minore, il cui sviluppo
presenti meno rischi sia in termini operativi che di lock-in verso un
particolare fornitore, rispettando i principi imposti dalla legge di
*economicità e di efficienza, tutela degli investimenti, riuso e
neutralità tecnologica* (art. 68 del CAD - Codice dell’amministrazione digitale).

Il CAD si riferisce al software oggetto di questa guida con la dicitura
"software libero o a codice sorgente aperto". In letteratura è anche diffuso
il termine "open source". In effetti, come leggiamo su Wikipedia,
l'Enciclopedia libera, “i termini software libero e open source vengono
usati per indicare quella che è
sostanzialmente la stessa cosa”. Generalmente gli utilizzatori del
termine software libero preferiscono porre un accento sull’aspetto
etico del software, mentre chi preferisce “open source” ha un focus
sull’aspetto pratico. A noi interessano entrambi gli aspetti, dunque
useremo entrambi i termini in modo interscambiabile. Infatti, tutti
i software open source sono anche software libero e viceversa.

A cosa serve questa guida
-------------------------

Imparare a conoscere il software libero è oggi fondamentale per lavorare
in un ente pubblico. Ricordiamo infatti che il CAD impone alle pubbliche
amministrazioni di adottare software libero ogni qual volta sia
possibile, e l'eventuale non adozione deve essere adeguatamente motivata
da un atto formale depositato e protocollato all'interno della
"valutazione comparativa". Alle disposizioni del CAD si sono aggiunte nel 2019
le "Linee guida su acquisizione e riuso di software per le pubbliche amministrazioni"
che hanno introdotto un nuovo modello allineato alle migliori pratiche
internazionali per acquisire, modificare e condividere soluzioni software.

Lo scopo di questa guida **è quello di supportare concretamente le
Pubbliche Amministrazioni italiane** in un contesto nuovo e potenzialmente
complesso, offrendo **soluzioni pratiche apprese sul campo**. Il fine è di
massimizzare la semplicità e l’efficacia delle iniziative volte a utilizzare
software libero già esistente, creare (o co-creare) nuovi strumenti per le
esigenze pubbliche, condividere esperienze, risorse e attrarre nuovi sviluppatori
grazie all'utilizzo di sistemi di sviluppo e collaborazione pubblici.

Abbiamo provato a fondere l’expertise e la conoscenza delle metodologie
Open Source delle esperte e degli esperti del Dipartimento per la
trasformazione digitale (DTD) con l’importante esperienza e i bisogni di
coloro che operano a vario titolo nelle pubbliche amministrazioni.

Una breve panoramica
--------------------

In questa guida vogliamo fornire una panoramica complessiva di tutti gli
elementi in gioco, e ci soffermeremo in particolare sui seguenti
aspetti:

-  dove trovare i migliori strumenti di software open source e in base a
   quali criteri valutarli

-  i modelli di business del software libero e il loro valore per i
   fornitori e per la Pubblica Amministrazione;

-  le migliori tecniche per sviluppare software in un ambiente aperto;

-  quali aspetti cambiano e a quali aspetti fare maggiore attenzione per
   migliorare le relazioni tra Pubblica Amministrazione e i fornitori;

-  gli strumenti di gestione del software utili per migliorare i servizi
   pubblici;

-  le basi di codice che possono essere riutilizzate in contesti diversi
   e gestite in modo collaborativo;

-  quali tecniche utilizzare per aiutare a ridurre il debito tecnico e
   il rischio di fallimento del progetto;

-  come avere un maggior controllo sui propri sistemi IT.

A chi si rivolge la guida
-------------------------

Protagoniste di questo documento sono le **Pubbliche Amministrazioni** e
le **buone pratiche** che abbiamo imparato insieme a loro durante le
nostre attività di supporto. La guida è suddivisa in tre capitoli,
ognuno dei quali è dedicato a uno specifico profilo professionale che
può beneficiare dell’uso di buone pratiche nella gestione del software
pubblico.

I tre principali capitoli di questa guida si rivolgono quindi a:
**responsabili politici**, **amministratrici pubbliche e amministratori
pubblici** e **sviluppatrici e sviluppatori dei servizi pubblici.**

Definiamo così i ruoli:

-  **responsabili politici:** soggetti coinvolti nella definizione delle
   politiche e delle regole che vengono applicate nello sviluppo di
   servizi e soluzioni software per la pubblica amministrazione,
   indirizzandone l'attuazione. Sono coloro che definiscono le priorità
   e gli obiettivi dei progetti e di norma sono meno interessati agli
   aspetti tecnologici delle soluzioni realizzate;

-  **amministratrici pubbliche e amministratori pubblici:** responsabili
   delle amministrazioni pubbliche che gestiscono i progetti e
   garantiscono l'esecuzione nel rispetto di tempi e costi previsti, si
   relazionano con gli stakeholder e sono responsabili del servizio una
   volta rilasciato;

-  **sviluppatrici e sviluppatori:** si occupano di creare il software
   libero che implementa i servizi. Hanno solitamente un profilo molto
   tecnico e il loro lavoro ha un impatto diretto sulla qualità dei
   servizi.

.. toctree::
  :maxdepth: 3
  :caption: Indice dei contenuti

  introduzione/introduzione-al-software-libero-nella-pubblica-amministrazione.rst

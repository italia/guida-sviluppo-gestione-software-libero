Quali sono gli aspetti da conoscere della gestione del ciclo di vita di un software?
====================================================================================

Accettare segnalazioni e contributi da terzi
--------------------------------------------

Un progetto open source è per sua natura a disposizione di tutti. Il suo
codice sorgente può essere liberamente consultato anche da cittadine/i e
dalle imprese, che a loro volta possono verificarlo, inviare
segnalazioni di malfunzionamenti o proporre miglioramenti anche in forma
di codice pronto all’uso. Questo modello cambia il tradizionale rapporto
tra amministrazione committente e fornitore perché **introduce anche la
possibilità di contributi esterni** o in generale la formazione di un
ecosistema di più soggetti che, collaborativamente, migliorano i servizi
pubblici a beneficio di tutti.

Il codice open source per la pubblica amministrazione deve essere
rilasciato secondo lo schema di riuso descritto nelle “\ `Linee guida su
acquisizione e riuso di software per le pubbliche
amministrazioni <https://www.agid.gov.it/it/design-servizi/riuso-open-source/linee-guida-acquisizione-riuso-software-pa>`__\ ”.
Secondo tale schema, una PA titolare di un software, lo deve rilasciare
come open source su un repository pubblico. Dopo il rilascio è
probabile, e anzi auspicabile, che altre sviluppatrici e sviluppatori
contribuiscano al codice con dei bug fix, degli enhancement o con nuove
funzionalità.

È bene che questo tipo di contributi, una volta esaminati e valutati da
un punto di vista architetturale rispetto alla struttura della soluzione
e alla loro qualità, vengano accettati e uniti al codice del progetto
rilasciato in open source, nonché alla versione in uso, per migliorare
la qualità del proprio software e al contempo evitare la proliferazione
di versioni alternative.

Questo consente la possibilità di creare partnership tra enti e
istituzioni usando soltanto la forza dei termini di licenza aperta e
senza bisogno di accordi bilaterali o altre soluzioni ad hoc, mettendo
in comune risorse e idee a tutto vantaggio dei cittadini.

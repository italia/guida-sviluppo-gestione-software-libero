Introduzione al software libero nella Pubblica Amministrazione
==============================================================

Che cos'è il software libero, o open source?
--------------------------------------------

Il software si definisce libero o open source se il suo codice sorgente
è distribuito agli utenti ed è corredato da una licenza aperta, ovvero
una licenza che ne permette il riutilizzo e la modifica per qualsiasi
fine da parte di qualunque soggetto (pubblico o privato), richiedendo al
più condizioni minimali (come la citazione degli autori originali). In
particolare, esiste un ente internazionale (Open Source Initiative)
deputato a certificare quali licenze possono dirsi a tutti gli effetti
"open source".

In Italia, questa definizione è presente nella normativa grazie al
concetto di "licenza aperta" introdotta nell'articolo 69 del Codice
dell'Amministrazione Digitale. Per maggiori informazioni si può fare
riferimento alle “Linee guida su acquisizione e riuso di software per le
pubbliche amministrazioni”, `Allegato C: “Guida alle licenze Open
Source <https://docs.italia.it/italia/developers-italia/lg-acquisizione-e-riuso-software-per-pa-docs/it/bozza/attachments/allegato-d-guida-alle-licenze-open-source.html>`__\ ”.

Il software libero e la Pubblica Amministrazione
------------------------------------------------

Lo sviluppo aperto aiuta a realizzare software innovativi e sicuri,
ragione per la quale soluzioni di software libero sono diventate punti
di riferimento per risolvere problemi in quasi tutti i rami
dell’informatica. Il software a licenza aperta entra nella Pubblica
Amministrazione già nel 2005, anno in cui il legislatore, con la prima
versione del Codice dell’Amministrazione Digitale (o CAD), istituisce il
“catalogo del riuso” delle soluzioni software e impone protocolli di
messa a riuso del software tra le varie amministrazioni.

Questo primo modello, seppur ambizioso, limitava il riuso alla
condivisione tra le sole Pubbliche Amministrazioni, relegando la
partecipazione delle aziende software a un modello di sviluppo
tradizionale. Dalla revisione del 2017, e in particolar modo dalla
pubblicazione delle `Linee guida su acquisizione e riuso di software per
le pubbliche
amministrazioni <https://docs.italia.it/italia/developers-italia/lg-acquisizione-e-riuso-software-per-pa-docs/it/stabile/index.html>`__
, viene invece assegnato al software “open source” o “software libero”
un’importanza strategica per lo sviluppo sostenibile dei servizi
pubblici e in generale per l’industria digitale del nostro paese, sia in
fase di acquisizione (creando una corsia preferenziale per
approvvigionarsi di soluzioni basate su questo tipo di software) che di
manutenzione, obbligando le Pubbliche Amministrazioni a rendere
disponibile al pubblico qualunque miglioria venga sviluppata per loro
conto.

**Il nuovo modello di riuso**, introdotto dalla riforma del CAD appena
citata, semplifica ulteriormente i processi, consentendo di eliminare
eventuali accordi bilaterali e utilizzando in via esclusiva le
cosiddette "licenze aperte", **rendendo di fatto il software pubblico un
bene comune di tutto il Paese**. Grazie a questo modello, una pubblica
amministrazione (ma anche un cittadino o un ente del terzo settore) può
beneficiare delle soluzioni software già sviluppate da altre
amministrazioni senza affrontare nuovamente l’investimento da zero.

È ora compito delle realtà industriali supportare la Pubblica
Amministrazione nella transizione digitale, ed è nostro compito aiutare
le realtà industriali nella creazione di ecosistemi aperti che le
facciano diventare gli attori principali di questa trasformazione.

Questo nuovo modello “a sviluppo aperto” è stato creato dopo l'analisi
delle migliori pratiche industriali e con la consapevolezza
dell’importanza che ricopre la creazione di un ecosistema di know-how
che sappia operare in un contesto open source e che coinvolga tutti i
soggetti interessati, al fine di effettuare una transizione digitale
sostenibile e che generi benefici a tutto il Paese.

Il modello non è appannaggio esclusivo del nostro Paese - con questi
presupposti anche molti altri (ad esempio qui le iniziative di
`Francia <https://www.etalab.gouv.fr/>`__, `Regno
Unito <https://gds.blog.gov.uk/>`__, `USA <http://code.gov/>`__) hanno
avviato politiche nazionali per favorire l’uso dell’open source
all’interno della pubblica amministrazione.

La licenza aperta, seppur condizione necessaria per creare sistemi di
sviluppo aperto, non è infatti da sola sufficiente a realizzare tutti i
benefici di un ecosistema di sviluppo. Il legislatore recepisce questo
aspetto garantendo al software libero una quasi esclusiva in ambito di
procurement pubblico e stabilendo delle linee guida generali per aderire
alle migliori pratiche internazionali.

Questa è una guida pratica, per cui non ci dilungheremo ulteriormente in
spiegazioni sui benefici strutturali dell’open source (che possono
essere reperiti tra i documenti `della Commissione
Europea <https://digital-strategy.ec.europa.eu/en/library/study-about-impact-open-source-software-and-hardware-technological-independence-competitiveness-and>`__
e `del
MITD <https://innovazione.gov.it/notizie/articoli/il-valore-dell-open-source-per-un-europa-digitale-indipendente-e-competitiva/>`__)

A livello internazionale, l’utilizzo di Free/Libre and Open Source
Software (FLOSS) si è molto diffuso e in numerosi casi ha sostituito il
ricorso a soluzioni proprietarie chiuse. I vantaggi di questo approccio
sono sia di natura tecnica che di natura economica e strategica. Anche a
livello europeo, l’attenzione al software libero è molto cresciuta e ha
contribuito alla nascita di numerose iniziative. Ad esempio, la
Commissione Europea ha promosso diversi programmi finalizzati a favorire
il riuso di soluzioni software e la loro interoperabilità (si veda
l’\ iniziativa ISA² o
l'\ `osservatorio
OSOR <https://joinup.ec.europa.eu/collection/open-source-observatory-osor>`__)
e incentivato l’uso e la contribuzione a progetti open source al proprio
interno, come testimonia la `strategia 2020-23 della
CE <https://ec.europa.eu/info/departments/informatics/open-source-software-strategy_en>`__.
Queste iniziative puntano a migliorare la qualità dei servizi pubblici,
aiutare le Pubbliche Amministrazioni europee a ridurre i costi,
sviluppare l’economia del territorio e incentivare una maggiore
indipendenza geo-politica dai grandi fornitori di tecnologia extra
europei.
